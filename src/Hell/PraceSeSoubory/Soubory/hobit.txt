V jisté podzemní noře bydlel jeden hobit. Nebyla to žádná ošklivá, špinavá, vlhká díra, plná konečků žížal a páchnoucí slizem, ani 
vyschlá, holá písčitá jáma, kde by se nedalo na nic sednout a ničeho se 
najíst: byla to hobití nora, a to znamená komfort. 
Měla dokonale okrouhlé dveře jako okénko lodní kajuty, nalakované nazeleno a s nablýskaným žlutým knoflíkem mosazné kliky 
přesně uprostřed. Dveře vedly do předsíně jako do válcovitého tunelu, 
velmi komfortního tunelu bez kouře, se stěnami obloženými dřevěným táflováním a s kachlíčkovanou podlahou pokrytu koberci, zařízeného leštěnými křesly a velikou spoustou věšáků na klobouky a kabáty, poněvadž hobit rád přijímal návštěvy. Tunel se vinul hezký kousek 
cesty dost hluboko, ale ne docela přímo do úbočí kopce - Kopce s velkým K, jak mu říkali všichni obyvatelé na míle kolem, - a z tunelu 
vedlo mnoho okrouhlých dvířek napřed na jednu stranu a potom na 
druhou. Hobit si nepotrpěl na žádné chození do schodů: ložnice, koupelny, sklepy, spižírny (a těch měl spoustu), šatny (měl celé místnosti 
vyhrazené oblečen, kuchyně, jídelny, to všechno bylo v témž patře, a 
vlastně na téže chodbě. Nejlepší pokoje ležely všechny po levé straně
(ve směru příchodu), protože jedině ty měly okna, hluboce zasazená 
okrouhlá okna, ze kterých bylo vidět přes hobitovu zahradu na luka 
svažující se dolů k řece.